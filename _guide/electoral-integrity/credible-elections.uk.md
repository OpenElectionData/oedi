---
title: 'Що таке надійні вибори?'
title_short: ''
lang: uk
chapter_id: 5
section: 3
permalink: '/guide/electoral-integrity/credible-elections/'
---

Надійні вибори мають наступні ознаки: інклюзивність, прозорість, підзвітність та конкурентність.[\[1\]](#footnote-1)

![Фото ООН, Тім Маккалка](/assets/images/guide/UN-Photo-Tim-McKulka-460567.jpg)

Іксклюзивні вибори надають рівні можливості усім громадянам, які мають право голосу, обрати своїх представників в якості кандидатів на виборах до уряду. Право участі у виборах є широким поняттям, обґрунтовані обмеження якого можуть встановлюватися виключно законодавством. Органи влади повинні вжити заходів для оцінки та знищення будь-яких перешкод для участі громадян у виборах. Це включає усунення бар'єрів для традиційно маргіналізованих груп населення, таких як релігійні чи мовні меншини, жінки, молодь, громадяни похилого віку та особи з обмеженими можливостями. Обґрунтовані обмеження щодо участі повинні бути мінімальними, наприклад мінімальний вік для голосування чи балотування.

Виборчий процес є прозорим, якщо кожен з його етапів відкритий для перевірки і зацікавлені сторони можуть провести незалежний контроль чесності та точності процесу. Принцип прозорості пов'язаний з основним правом громадян шукати, отримувати та ділитися інформацією (що є елементами свободи слова), а також права брати участь в урядових та громадських справах.[\[2\]](#footnote-2) Процес прийняття рішень повинен бути відкритим для перевірки. Окрім того, громадяни повинні мати можливість зробити свій внесок. Інформація стосовно усіх етапів виборчого процесу повинна бути доступною для громадян, включаючи виборців та кандидатів. Позапартійні спостерігачі та спостерігачі від партій повинні мати акредитацію на здійснення спостереження під час усіх етапів виборчого процесу, та можливість коментувати перебіг виборчого процесу публічно і без жодних необґрунтованих обмежень.

Підзвітність в виборчому процесі відноситься до прав громадян стосовно поведінки інших учасників виборчого процесу включаючи уряд, органи управління виборчим процесом (ОУВП), політичні партії, кандидатів та сили безпеки. Хоча вибори це основний механізм, який дозволяє громадянам забезпечувати підзвітність уряду, підзвітність також повинна бути присутня у самому виборчому процесі. Необхідно встановити ефективні засоби правового захисту осіб від порушення їхніх виборчих прав. Окрім того, потрібно передбачити адміністративну відповідальність для осіб, які беруть участь в організації виборів, та осіб, які здійснюють державну діяльність, пов'язану з виборами. Окрім того, необхідно забезпечити процедури притягнення до відповідальності осіб, які здійснюють злочинні дії проти виборчих прав громадян.

Вибори є конкурентними, якщо громадяни мають обґрунтовані та рівні можливості у боротьбі за виборні посади. Політична конкуренція – це основний компонент виборів, який справді відображає волю народу. Принцип конкурентності стосується усіх аспектів виборів під час усього виборчого процесу. Правове поле повинне дозволяти громадянам об'єднуватися та реєструвати політичні партії для представлення своїх інтересів та забезпечення можливості бути обраними для партій та кандидатів. Партії та кандидати повинні мати можливість проводити передвиборчу кампанію, а виборці – віддавати свої голоси без неправомірного впливу, залякувань та насилля.

1.  [](#reference-1)Детальніший опис цих принципів можна знайти в виданні [«Просування нормативно-правової бази для забезпечення демократичних виборів: Путівник НДІ з розробки законів та коментарів, Частина друга (2008)»](https://www.ndi.org/node/14905), яке також опубліковане в першому розділі видання «Міжнародні принципи виборів: демократія та норми права» (редактор Дж. Х. Янг, Американська асоціація юристів (ААЮ), 2009р.).
2.  [](#reference-2)Мерло, Патрік. «Права людини – це основа інклюзивності, прозорості, підзвітності та довіри громадян до виборчого процесу», видання «Міжнародні принципи: демократія та норми права» (редактор Дж. Х. Янг, ААЮ, 2009р., ст. 3, 18-20).
