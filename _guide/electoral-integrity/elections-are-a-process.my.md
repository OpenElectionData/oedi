---
title: 'ရွေးကောက်ပွဲသည် ဖြစ်စဉ်တစ်ခုဖြစ်သည်။'
title_short: ''
lang: my
chapter_id: 6
section: 3
permalink: '/guide/electoral-integrity/elections-are-a-process/'
---

ရွေးကောက်ပွဲဟူသည် အဖြစ်အပျက်တစ်ခုမဟုတ်ဘဲ ဖြစ်စဉ်တစ်ခုဟု မှတ်ယူသင့်ပေသည်။ ရွေးကောက်ပွဲတစ်ခုချင်းစီတွင် အစိတ်အပိုင်းများစွာပါဝင်ပြီး ရွေးကောက်ပွဲအကြိုကာလ၊ ရွေးကောက်ပွဲနေ့၊ ရွေးကောက်ပွဲလွန် ကာလတလျှောက် အင်စတီကျူးရှင်းများစွာ ပါဝင်ပတ်သက်နေသည်။ ဤအချက်သည် ရွေးကောက်ပွဲ ပွင့်လင်းမြင်သာမှု၊ အားလုံးပါဝင်နိုင်မှု၊ ယှဉ်ပြိုင်နိုင်မှု တို့အပေါ် သက်ရောက်မှုရှိသည်။

![ကုလသမဂ္ဂဓါတ်ပုံ, Martine Perret](/assets/images/guide/UN-Photo-Martine-Perret-130870.jpg)

ရွေးကောက်ပွဲ အကြိုကာလတွင် ဥပဒေပြုရေးရာအဖွဲ့များ၊ အစိုးရအင်စတီကျူးရှင်းများအနေဖြင့် ရွေးကောက်ပွဲ ကျင်းပခြင်းဆိုင်ရာ ဥပဒေမူဘောင်များ၊ လုပ်ထုံးလုပ်နည်းများ ရေးဆွဲသတ်မှတ်ခြင်း၊ ပြုပြင်ပြောင်လဲခြင်းတို့ ဆောင်ရွက်ကြသည်။ [ရွေးကောက်ပွဲစီမံကျင်းပရေး အဖွဲ့အစည်းများ](/my/guide/key-categories/emb-administration/) အနေဖြင့်လည်း ရွေးကောက်ပွဲနေ့အတွက် ကြိုတင်ပြင်ဆင်မှုများ၊ ရွေးကောက်ပွဲရလာဒ်အား အဆုံးအဖြတ်ပေးနိုင်သည့် ရွေးကောက်ပွဲဆိုင်ရာ ပြင်ဆင်မှုများ အသီးသီးကို လုပ်ဆောင်ကြသည်။ ရွေးကောက်ပွဲအမျိုးအစားနှင့် ရွေးကောက်ပွဲစနစ်အမျိုးအစားပေါ်မူတည်၍ အာဏာပိုင်များသည် [မဲဆန္ဒနယ်များ](/my/guide/key-categories/electoral-boundaries/) သတ်မှတ်ကြသည်။ ရွေးကောက်ပွဲစီမံကျင်းပရေးအဖွဲ့ သို့မဟုတ် အခြားအစိုးရအင်စတီကျူးရှင်းများမှ [နိုင်ငံရေးပါတီများ မှတ်ပုံတင်ခြင်း](/my/guide/key-categories/political-party-registration/) နှင့် မည်သည့် နိုင်ငံရေးပါတီ၊ မည်သည့် ကိုယ်စားလှယ်လောင်းတို့သည် [မဲပြားပေါ်တွင် အမည်ပါဝင်ခွင့်ရမည်](/my/guide/key-categories/ballot-qualification/) စသည်တို့အား ဆုံးဖြတ်သတ်မှတ်သည်။ ထို့ပြင် ၄င်းအဖွဲ့အစည်းများသည် နိုင်ငံတကာစောင့်ကြည့်လေ့လာသူများ၊ နိုင်ငံသား (ပြည်တွင်း) စောင့်ကြည့်လေ့လာသူများ၊ ကိုယ်စားလှယ်လောင်းများ၊ ပါတီကိုယ်စားပြုသူများ၊ သတင်းမီဒီယာများအား ရွေးကောက်ပွဲ ဖြစ်စဉ်ကို လေ့လာစောင့်ကြည့်ရန် ခွင့်ပြုမိန့် ပေးနိုင်သည်။ မဲပေးခွင့်ရှိသူအားလုံး [မဲစာရင်း](/my/guide/key-categories/voter-registration/) ပေါ်တွင်ပါရှိရေး သေချာစေရန် ရွေးကောက်ပွဲစီမံကျင်းပရေးအဖွဲ့အစည်း သို့မဟုတ် ၄င်းကဲ့သို့အဖွဲ့အစည်း တစ်ခုခုက [မဲဆန္ဒရှင် မှတ်ပုံတင်ခြင်း](/my/guide/key-categories/voter-lists/) ကို လုပ်ဆောင်သည်။ မဲဆန္ဒရှင်များ အနေဖြင့်လည်း ဂရုတစိုက် မှတ်ပုံတင်ရပေမည်။ တခါတရံ မဲပေးမည့်သူများသည် မဲစာရင်းပေါ်ရှိ အချက်အလက်အမှားများအား ပြင်ဆင်ခြင်း၊ အသစ်ဖြည့်စွက်ခြင်းတို့ကို ပြုလုပ်ရန်လိုအပ်ပေမည်။ တစ်ချိန်တည်း၌ နိုင်ငံရေးပါတီများ၊ ကိုယ်စားလှယ်လောင်းများသည် သူတို့၏ နိုင်ငံရေးလမ်းစဉ်များအတွက် ထောက်ခံမှုရရန် မဲဆွယ်စည်းရုံးကြသည်။ နိုင်ငံသားပြည်သူများ ရွေးကောက်ပွဲလုပ်ထုံးလုပ်နည်းများကို နားလည်ရန်၊ မဲပေးသည့်အခါ အချက်ကျကျ ရွေးချယ်ဆုံးဖြတ်နိုင်ရန် ရွေးကောက်ပွဲစီမံကျင်းပရေးအဖွဲ့အစည်းများနှင့် အခြားအရပ်ဘက်အဖွဲ့အစည်းများသည် [မဲဆန္ဒရှင်များအား ပညာပေးခြင်း](/my/guide/key-categories/voter-education/) လုပ်ငန်းများကို ဆောင်ရွက်ကြသည်။ ရွေးကောက်ပွဲစီမံကျင်းပရေးအဖွဲ့အစည်းများသည် လိုအပ်သည့် ပစ္စည်းများ ဝယ်ယူ နေရာချထားခြင်း၊ မဲရုံလုပ်သားများအား စုဆောင်းပြီး သင်တန်းပေးခြင်း စသည့် မဲပေးခြင်းအတွက်လိုအပ်သည့် အစီအစဉ်များ၊ထောက်ပံပို့ဆောင်ရေး လုပ်ငန်းများကို ဆောင်ရွက်သည်။

ရွေးကောက်ပွဲနေ့တွင် မဲပေးခွင့်ရှိသူများသည် [မဲရုံ](/my/guide/key-categories/polling-stations/) အသီးသီး၌ မဲပေးကြသည်။ ရွေးကောက်ပွဲဝန်ထမ်းများသည်မဲပေးခြင်း အဆင်ပြေချောမွေ့စေရန်ဆောင်ရွက်ပေးခြင်း၊ မဲပေးခြင်းပြီးဆုံးသည့်အခါ မဲရေတွက်ခြင်းတို့ ဆောင်ရွက်သည်။ တရားဝင်အသိမှတ်ပြုထားသည့် နိုင်ငံရေးပါတီများမှ စောင့်ကြည့်လေ့လာသူများ၊ ကိုယ်စားလှယ်လောင်းများ၊ ပါတီစွဲကင်းပြီး ဘက်လိုက်မှုကင်းသည့် အရပ်ဘက်အဖွဲ့အစည်းများ၊ နိုင်ငံတကာအဖွဲ့အစည်းများနှင့် သတင်းမီဒီယာများက မဲပေးခြင်း မဲရေတွက်ခြင်းတို့ကို စောင့်ကြည့်လေ့လာကြသည်။ မဲရလာဒ်များကို မဲရေတွက်သည့်နေရာများသို့ပို့ဆောင်ပြီး [ပဏာမမဲရလာဒ်များ](/my/guide/key-categories/election-results/) ရေတွက်နိုင်ရန် နောက်ဆုံးမဲရေတွက်စင်တာများသို့ဆက်လက်ပေးပို့ရသည်။ ရွေးကောက်ပွဲဖြစ်စဉ်အဆင့်ဆင့်နှင့်ဆက်စပ်သည့် [ရွေးကောက်ပွဲဆိုင်ရာ အငြင်းပွားမှုများ၊ တိုင်ကြားလွှာများ](/my/guide/key-categories/complaints-and-disputes/) ကို တရားရုံးများမှတစ်ဆင့် သော်လည်းကောင်း ရွေးကောက်ပွဲစီမံကျင်းပရေအဖွဲ့များ၏ တိုင်းကြားချက်ဖြေချင်းသည့် လုပ်ထုံးလုပ်နည်းများမှတဆင့် သော်လည်းကောင်း ဥပေဒကြောင်းအရ ငြိမ်းချမ်းစွာ အဖြေရှာသင့်သည်။ ရွေးကောက်ပွဲစီမံကျင်းပရေးအဖွဲ့များ [နောက်ဆုံးအတည်ပြုနိုင်သည့် မဲရလာဒ်များ](/my/guide/key-categories/election-results/) ထုတ်ပြန်နိုင်ရန် များသောအားဖြင့် သုံးလေးရက်ခန့်ကြာမြင့်နိုင်ပြီး တခါတရံ သီတင်းပတ်နှင့်ချီ၍ အချိန်ကြာနိုင်သည်။

ရွေးကောက်ပွဲလွန်ကာလသည် ပါဝင်ပတ်သက်သူများအားလုံး ရွေးကောက်ပွဲဖြစ်စဉ်အားဝေဖန်သုံးသပ်နိုင်ရန် လိုအပ်သည့် ပြုပြင်ပြောင်းလဲမှုများ ဆောင်ရွက်နိုင်ရန် အချိန်အခါအခွင့်ရေးတစ်ရပ်ပင်ဖြစ်သည်။ ရွေးကောက်ပွဲစီမံကျင်းပရေး အဖွဲ့အစည်းများ၊ အရပ်ဘက်အဖွဲ့အစည်များသည် ရွေးကောက်ပွဲဖြစ်စဉ်အား စီစစ်သုံးသပ်ပြီး တစ်ဆင့်ချင်းစီ၏ အစိတ်အပိုင်းများအား ပြုပြင်နိုင်မည့်နည်းလမ်းများအား ရှာဖွေကြသည်။ ဤအရေးပါသည့် ရွေးကောက်ပွဲများစပ်ကြား ကြားကာလအား [မဲစာရင်း](/my/guide/key-categories/voter-lists/) ပြင်ဆင်မွမ်းမံခြင်း၊ အင်စတီကျုးရှင်းများ ဥပဒေမူဘောင်များနှင့်ဆက်စပ်သည့် ပြဿနာများအား ဖြေရှင်းခြင်းစသည့် နောင်လာမည့်ရွေးကောက်ပွဲများအတွက် ပြင်ဆင်နိုင်ရန် အသုံးပြုနိုင်သည်။

ရွေးကောက်ပွဲသည် ဖြစ်စဉ်တစ်ခုဖြစ်သည်။

[![ရွေးကောက်ပွဲသည် ဖြစ်စဉ်တစ်ခုဖြစ်သည်။](/assets/images/guide/elections-are-a-process-en.png)](/assets/images/guide/elections-are-a-process-en.png)
